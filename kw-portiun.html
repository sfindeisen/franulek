<html>

<head>
<title>Francesco vai! - przewodnik franciszkański</title>
<meta http-equiv="content-type" content="text/html; charset=UTF-8"/>
<link rel="stylesheet" type="text/css" href="podstrony.css">
<script type="text/javascript" charset="UTF-8" src="funkcje-1.js"></script>
</head>

<body>

<div>

<a href="index.html"><img id="logomale" src="logomale.jpg"></a>

</div>

<div id="kwiatki">

<h1>Porziuncola</h1>

<p>
<b>Jak święty Franciszek wędrując z bratem Leonem tłumaczył mu, co jest radość doskonała</b> 
</p>

<p>
Kiedy święty Franciszek szedł raz porą zimową z bratem Leonem z Perugii do Świętej Panny Maryi Anielskiej, 
a ogromne zimno dokuczało im wielce, zawołał na brata Leona, który szedł przodem, i rzekł: "Bracie Leonie, 
choćby bracia mniejsi dawali wszędzie wielkie przykłady świętości i zbudowania, mimo to zapisz i zapamiętaj 
sobie pilnie, że nie to jest jeszcze radość doskonała". Kiedy święty Franciszek uszedł nieco drogi, zawołał 
nań po raz wtóry: "O bracie Leonie, choćby brat mniejszy wracał wzrok ślepym i chromych czynił prostymi, 
wypędzał czarty, wracał słuch głuchym i chód bezwładnym, mowę niemym i - co większą jest rzeczą - wskrzeszał 
takich, co byli martwi przez dni cztery, zapisz sobie, że nie to jest radość doskonała". I uszedłszy nieco, 
krzyknął znów głośno: "O bracie Leonie, gdyby brat mniejszy znał wszystkie języki i wszystkie nauki, i 
wszystkie pisma tak, że umiałby prorokować i odsłaniać nie tylko rzeczy przyszłe, lecz także tajemnice sumień i 
dusz, zapisz, że nie to jest radość doskonała". Uszedłszy nieco dalej, zawołał święty Franciszek jeszcze 
głośniej: "O bracie Leonie, owieczko Boża, choćby brat mniejszy mówił językiem aniołów i znał koleje gwiazd i 
moce ziół, i choćby mu objawiły się wszystkie skarby ziemi, i choćby poznał właściwości ptaków i ryb, i zwierząt 
wszystkich, i ludzi, i drzew, i skał, i korzeni, i wód, zapisz, że nie to jest radość doskonała". I uszedłszy 
jeszcze nieco, zawołał święty Franciszek głośno: "O bracie Leonie, choćby brat mniejszy umiał tak dobrze kazać, 
że nawróciłby wszystkich niewiernych na wiarę Chrystusową, zapisz, że nie to jest jeszcze radość doskonała". 
</p>
<p>
I kiedy mówiąc tak uszedł ze dwie mile, brat Leon z wielkim zadziwem zapytał: <b>"Ojcze, błagam cię na miłość 
Boską, powiedz mi, co jest radość doskonała?"</b> A święty Franciszek tak rzecze: "Kiedy staniemy u Panny Maryi 
Anielskiej deszczem zmoczeni, zlodowaciali od zimna, błotem ochlapani i zgnębieni głodem i zapukamy do bramy 
klasztoru, a odźwierny wyjdzie gniewny i rzeknie: "Coście za jedni?" - a my powiemy: "Jesteśmy dwaj z braci 
waszej" - a on powie: "Kłamiecie, wyście raczej dwaj łotrzykowie, którzy włóczą się świat oszukując i 
okradacie biednych z jałmużny, precz stąd" - i nie otworzy nam, i każe stać na śniegu i deszczu, zziębniętym i 
głodnym, aż do nocy; wówczas, jeśli takie obelgi i taką srogość, i taką odprawę zniesiemy cierpliwie, bez 
oburzenia i szemrania, i pomyślimy z pokorą i miłością, że odźwierny ten zna nas dobrze, lecz Bóg przeciw nam 
mówić mu każe, o bracie Leonie, zapisz, że to jest radość doskonała. I jeśli dalej pukać będziemy, a on wyjdzie 
wzburzony i jak nicponiów natrętnych wypędzi nas, lżąc i policzkując, i powie: "Ruszajcie stąd, opryszki 
nikczemne, idźcie do szpitala, bowiem nie dostaniecie tu jedzenia ani noclegu" - jeśli zniesiemy to cierpliwie 
i pogodnie, i z miłością, o bracie Leonie, zapisz, że to jest radość doskonała. I jeśli mimo to, uciśnieni 
głodem i zimnem, i nocą, dalej pukać będziemy i wołać, i prosić, płacząc rzewnie, by dla miłości Boga otwarli 
nam chociaż i wpuścili do sieni, a ów, jeszcze wścieklejszy, powie: "A to bezwstydne hultaje; dam ja im, jak 
na to zasługują" - i wyjdzie z kijem sękatym, chwyci nas za kaptur i ciśnie o ziemię, i wytarza w śniegu, i 
będzie bić raz po raz tym kijem - jeśli to wszystko zniesiemy pogodnie, myśląc o mękach Chrystusa 
błogosławionego, które winniśmy ścierpieć dla miłości Jego, o bracie Leonie, zapisz, że to jest radość 
doskonała.</p> 
<p>
Przeto słuchaj końca, bracie Leonie. <b>Ponad wszystkimi łaski i dary Ducha Świętego, których Chrystus 
udziela przyjaciołom swoim, jest pokonanie samego siebie i chętne dla miłości Chrystusa znoszenie mąk, krzywd, 
obelg i udręczeń.</b> Z żadnych bowiem innych darów Bożych nie możem się chlubić, gdyż nie są nasze, jeno Boże. 
Przeto mówi Apostoł: "Cóż masz, co nie pochodzi od Boga? a jeśli od Niego pochodzi, przecz się tym chlubisz, 
jakby pochodziło od ciebie?" Lecz krzyżem udręki i utrapienia możem się chlubić; nasz bowiem jest. 
I przeto mówi Apostoł: "Będę się chlubić jedynie krzyżem Pana naszego, Jezusa Chrystusa" ". 
</p>

<br><br><br><br><br>

<p>
<b>Jak święta Klara pożywała ze świętym Franciszkiem i towarzyszami jego, braćmi, u Panny Maryi Anielskiej</b>
</p>
<p>
Kiedy święty Franciszek bawił w Asyżu, odwiedzał często świętą Klarę, udzielając jej nauk świętych. 
A jako że największym życzeniem jej było pożywać z nim raz społem, prosiła go o to kilkakrotnie. 
Atoli nie chciał jej wyświadczyć nigdy tej pociechy. Przeto towarzysze jego, spostrzegłszy życzenie świętej 
Klary, rzekli do świętego Franciszka: "Ojcze, zda się nam, że ta surowość nie jest zgodna z miłością Bożą, 
skoro siostrze Klarze, dziewicy tak świętej i wybranej przez Boga, nie chcesz uczynić zadość w rzeczy tak 
drobnej jak pożywanie z tobą. Zwłaszcza jeśli się zważy, że wskutek kazań twoich porzuciła bogactwa i przepychy 
świata. Zaprawdę, gdyby cię prosiła o większą niż ta łaskę, winien byś uczynić po myśli swej odrośli duchowej".
</p>
<p>
Wówczas odrzekł święty Franciszek: "Sądzicie, że winienem jej wysłuchać?" Odrzekli towarzysze: "Tak, ojcze, 
godzi się, byś jej uczynił tę łaskę i pociechę".
Tedy rzekł święty Franciszek: "Skoro tak sądzicie, i ja tak sądzę. Aby jednak większą miała pociechę, pragnę 
pożywać u Panny Maryi Anielskiej. Była długo zamknięta u Świętego Damiana, więc uraduje się, widząc kościół 
Maryi Świętej, gdzie ostrzyżona została i poślubiona Jezusowi Chrystusowi. Tam pożywać będziemy społem w imię 
Boże".
</p>
<p>
Skoro nadszedł dzień oznaczony, opuściła święta Klara klasztor z towarzyszką, w otoczeniu uczniów świętego 
Franciszka, i przybyła do Świętej Maryi Panny Anielskiej. Kiedy pozdrowiła pobożnie Dziewicę Maryję przed 
ołtarzem, gdzie ostrzyżona została i okryta zasłoną, powiedli ją, by zwiedziła klasztor, zanim nadejdzie 
godzina posiłku. Tymczasem święty Franciszek kazał nakryć do stołu na gołej ziemi, jak to zwykle czynił.
</p>
<p>
Kiedy nadeszła godzina posiłku, święty Franciszek i święta Klara usiedli społem, a jeden z towarzyszy świętego 
Franciszka z towarzyszką świętej Klary; potem wszyscy inni towarzysze usiedli pokornie do stołu.
Przy pierwszym daniu zaczął święty Franciszek mówić o Bogu tak słodko, tak wzniosie, tak cudnie, że spłynęła 
na nich obfitość łaski Boskiej i wszystkich porwał zachwyt do Boga.
Kiedy tak trwali w zachwycie z oczami i rękami wzniesionymi w niebo, ludzie z Asyżu i z Bettony, i z okolicy 
ujrzeli, że cała Panna Maryja Anielska i cały klasztor, i las, który wówczas stał obok klasztoru, potężnie płoną. 
Zdawało się, że pożar wielki objął kościół i klasztor wraz z lasem.
Przeto asyżanie biegli w pośpiechu wielkim, by stłumić ogień, sądząc naprawdę, że wszystko płonie. 
Atoli przybywszy do klasztoru i nie zastawszy zgoła ognia, weszli do środka i ujrzeli świętego Franciszka i 
świętą Klarę, i tych, którzy z nimi byli, zachwyconych w rozpamiętywaniu Boga i siedzących wokół pokornego 
stołu.
I poznali wyraźnie, że był to Boski, nie cielesny ogień, od Boga zesłany cudownie, dla ukazania i 
przedstawienia ognia miłości Boskiej, którą płonęły dusze tych świętych braci i świętych mniszek.
Tedy odeszli z pociechą wielką w sercach i w zbudowaniu świętym.
</p>

<a href="porziuncola.html"><h2>Wracaj!</h2></a>

</div>
</body>
</html>